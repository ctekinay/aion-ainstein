# Data is een Asset

## We leggen data goed vast

### Omschrijving

Door gegevens zorgvuldig, volledig en volgens afgesproken definities en standaarden vast te leggen, leggen we de basis voor betrouwbare bedrijfsvoering, analyse en innovatie.

Elke medewerker die data invoert of bewerkt, levert een essentiële bijdrage aan de kwaliteit en bruikbaarheid van data. Goede vastlegging is daarmee niet alleen een technische aangelegenheid, maar ook een gezamenlijke verantwoordelijkheid.

### Rationale

Zorgvuldige en consistente invoer van data vormt de basis voor betrouwbare en efficiënte operationele processen. In één keer goed vastleggen bespaart tijd en kosten. Goede invoer voorkomt herstelwerk en fouten: onvolledige of foutieve data leidt tot extra werk, vertraging of zelfs risico's in de uitvoering. Denk aan veiligheidsrisico's die kunnen optreden als geografische data niet klopt, bijvoorbeeld het raken van gasleidingen bij graafwerkzaamheden.

Data wordt hergebruikt en moet betrouwbaar zijn: wat vandaag ingevoerd wordt, voedt morgen een dashboard, rapportage of AI-model. Alleen correcte data leidt tot juiste inzichten en bouwt vertrouwen op: in rapportages, bij audits en in samenwerking is betrouwbare data essentieel.

## We benutten de waarde van data om beter te beslissen en te innoveren

### Omschrijving

We erkennen de rol van data in het creëren van bedrijfswaarde en richten ons datalandschap schaalbaar, toegankelijk en verantwoord in. Data wordt behandeld als een zelfstandig product, in plaats van een 'bijproduct' van bedrijfsprocessen. Het is een mindset waarbij waardecreatie met data centraal staat.

### Rationale

Om data effectief als asset te kunnen lokaliseren, gebruiken en beheren is er data over deze data nodig, zogenaamde "metadata". Deze metadata beschrijft ondermeer de betekenis, classificaties rond beschikbaarheid, integriteit, vertrouwelijkheid en privacy (BIV-P), datakwaliteit, opslaglocaties en toegang, herkomst, eigenaarschap en (veronderstelde) gebruiksdoelen en daadwerkelijk gebruik van de data.

Door data als een strategische asset te behandelen die waarde oplevert voor zowel de dagelijkse operatie als analysevorming ontstaat een langetermijnperspectief.

## We gebruiken data bewust en verantwoord

### Omschrijving

Datagebruik binnen onze organisatie vraagt om zorgvuldige afwegingen en gedeelde verantwoordelijkheid. Iedere medewerker is zich bewust van de waarde van data en beschikt over de benodigde vaardigheden om daar juist mee om te gaan.

We hanteren een levensloopbenadering voor data: van creatie en verwerking tot archivering en verwijdering. In elke fase maken we bewuste keuzes over hoe data wordt gebruikt, beheerd en beschermd. Deze keuzes zijn ingebed in zowel dagelijkse werkzaamheden als in besturing en besluitvorming. Bij wijzigingen in processen, systemen of projecten wordt de impact op data altijd tijdig en expliciet meegewogen.

Zo zorgen we ervoor dat data verantwoord bijdraagt aan onze maatschappelijke taak, met oog voor kwaliteit, veiligheid, privacy en toekomstbestendigheid.

### Rationale

Medewerkers spelen een cruciale rol in zorgvuldige omgang met data. Door data als integraal onderdeel van het werkproces te benaderen – van invoer tot gebruik – borgen we kwaliteit en bewustwording gedurende de hele levenscyclus.

Door bij veranderingen en vernieuwingen tijdig na te denken over data-impact, borgen we dat kwaliteit en beschikbaarheid behouden blijven en dat de data blijft aansluiten op gebruikersbehoeften.
